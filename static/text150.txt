1、画 唐·王维
远看山有色，近听水无声。
春去花还在，人来鸟不惊。

2、敕勒歌 北朝民歌
敕勒川，阴山下，天似穹庐，笼盖四野。
天苍苍，野茫茫，风吹草低见牛羊。

3、咏鹅 唐·骆宾王
鹅，鹅，鹅，曲项向天歌。
白毛浮绿水，红掌拨清波。

4、风 唐·李峤
解落三秋叶，能开二月花。
过江千尺浪，入竹万竿斜。

5、咏柳 唐·贺知章
碧玉妆成一树高，万条垂下绿丝绦。
不知细叶谁裁出？二月春风似剪刀。

6、凉州词 唐·王之涣
黄河远上白云间，一片孤城万仞山。
羌笛何须怨杨柳，春风不度玉门关。

7、登鹳雀楼 唐·王之涣
白日依山尽，黄河入海流。
欲穷千里目，更上一层楼。

8、春晓 唐·孟浩然
春眠不觉晓，处处闻啼鸟。
夜来风雨声，花落知多少？

9、赠刘景文 宋·苏轼
荷尽已无擎雨盖，菊残犹有傲霜枝。
一年好景君须记，最是橙黄橘绿时。

10、出塞 唐·王昌龄
秦时明月汉时关，万里长征人未还。
但使龙城飞将在，不教胡马度阴山。

11、芙蓉楼送辛渐 唐·王昌龄
寒雨连江夜入吴，平明送客楚山孤。
洛阳亲友如相问，一片冰心在玉壶。

12、鹿柴 唐·王维
空山不见人，但闻人语响。
返景入深林，复照青苔上。

13、送元二使安西 唐·王维
渭城朝雨浥轻尘，客舍青青柳色新。
劝君更尽一杯酒，西出阳关无故人。

14、九月九日忆山东兄弟 唐·王维
独在异乡为异客，每逢佳节倍思亲。
遥知兄弟登高处，遍插茱萸少一人。

15、静夜思 唐·李白
床前明月光，疑是地上霜。
举头望明月，低头思故乡。

16、古朗月行 唐·李白
小时不识月，呼作白玉盘。
又疑瑶台镜，飞在碧云端。

17、望庐山瀑布 唐·李白
日照香炉生紫烟，遥看瀑布挂前川。
飞流直下三千尺，疑是银河落九天。

18、赠汪伦 唐·李白
李白乘舟将欲行，忽闻岸上踏歌声。
桃花潭水深千尺，不及汪伦送我情。

19、黄鹤楼送孟浩然之广陵 唐·李白
故人西辞黄鹤楼，烟花三月下扬州。
孤帆远影碧空尽，唯见长江天际流。

20、早发白帝城 唐·李白
朝辞白帝彩云间，千里江陵一日还。
两岸猿声啼不尽，轻舟已过万重山。

21、望天门山 唐·李白
天门中断楚江开，碧水东流至此回。
两岸青山相对出，孤帆一片日边来。

22、别董大 唐·高适
千里黄云白日曛，北风吹雁雪纷纷。
莫愁前路无知己，天下谁人不识君？

23、绝句 唐·杜甫
两个黄鹂鸣翠柳，一行白鹭上青天。
窗含西岭千秋雪，门泊东吴万里船。

24、春夜喜雨 唐·杜甫
好雨知时节，当春乃发生。
随风潜入夜，润物细无声。
野径云俱黑，江船火独明。
晓看红湿处，花重锦官城。

25、宿新市徐公店 宋·杨万里
篱落疏疏一径深，树头花落未成阴。
儿童急走追黄蝶，飞入菜花无处寻。

26、夜书所见 宋·叶绍翁
萧萧梧叶送寒声，江上秋风动客情。
知有儿童挑促织，夜深篱落一灯明。

27、枫桥夜泊 唐·张继
月落乌啼霜满天，江枫渔火对愁眠。
姑苏城外寒山寺，夜半钟声到客船。

28、游子吟 唐·孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。

29、江雪 唐·柳宗元
千山鸟飞绝，万径人踪灭。
孤舟蓑笠翁，独钓寒江雪。

30、渔歌子 唐·张志和
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

31、乞巧 唐·林杰
七夕今宵看碧霄，牵牛织女渡河桥。
家家乞巧望秋月，穿尽红丝几万条。

32、望洞庭 唐·刘禹锡
湖光秋月两相和，潭面无风镜未磨。
遥望洞庭山水翠，白银盘里一青螺。

33、浪淘沙 唐·刘禹锡
九曲黄河万里沙，浪淘风簸自天涯。
如今直上银河去，同到牵牛织女家。

34、赋得古原草送别 唐·白居易
离离原上草，一岁一枯荣。
野火烧不尽，春风吹又生。
远芳侵古道，晴翠接荒城。
又送王孙去，萋萋满别情。

35、嫦娥 唐·李商隐
云母屏风烛影深，长河渐落晓星沉。
嫦娥应悔偷灵药，碧海青天夜夜心。

36、忆江南 唐·白居易
江南好，风景旧曾谙。
日出江花红似火，春来江水绿如蓝。能不忆江南？

37、小儿垂钓 唐·胡令能
蓬头稚子学垂纶，侧坐莓台草映身。
路人借问遥招手，怕得鱼惊不应人。

38、悯农 唐·李绅
锄禾日当午，汗滴禾下土。
谁知盘中餐，粒粒皆辛苦。

39、悯农 唐·李绅
春种一粒粟，秋收万颗子。
四海无闲田，农夫犹饿死。

40、寻隐者不遇 唐·贾岛
松下问童子，言师采药去。
只在此山中，去深不知处。

41、山行 唐·杜牧
远上寒山石径斜，白云生处有人家。
停车坐爱枫林晚，霜叶红于二月花。

42、清明 唐·杜牧
清明时节雨纷纷，路上行人欲断魂。
借问酒家何处有？牧童遥指杏花村。

43、江南春 唐·杜牧
千里莺啼绿映红，水村山郭酒旗风；
南朝四百八十寺，多少楼台烟雨中。

44、乐游原 唐·李商隐
向晚意不适，驱车登古原。
夕阳无限好，只是近黄昏。

45、蜂 唐·罗隐
不论平地与山尖，无限风光尽被占。
采得百花成蜜后，为谁辛苦为谁甜。

46、江上渔者 宋·范仲淹
江上往来人，但爱鲈鱼美。
君看一叶舟，出没风波里。

47、元日 宋·王安石
爆竹声中一岁除，春风送暖入屠苏，
千门万户曈曈日，总把新桃换旧符。

48、泊船瓜洲 宋·王安石
京口瓜洲一水间，钟山只隔数重山。
春风又绿江南岸，明月何时照我还。

49、书湖阴先生壁 宋·王安石
茅檐长扫净无苔，花木成畦手自栽。
一水护田将绿绕，两山排闼送青来。

50、六月二十七日望湖楼醉书 宋·苏轼
黑云翻墨未遮山，白雨跳珠乱入船。
卷地风来忽吹散，望湖楼下水如天。

51、饮湖上初晴后雨 其一 宋·苏轼
朝曦迎客艳重冈，晚雨留人入醉乡。
此意自佳君不会，一杯当属水仙王。

饮湖上初晴后雨 其二 宋·苏轼
水光潋滟晴方好，山色空蒙雨亦奇。
欲把西湖比西子，淡妆浓抹总相宜。

52、惠崇春江晚景 宋·苏轼
竹外桃花三两枝，春江水暖鸭先知。
芦蒿满地芦芽短，正是河豚欲上时。

53、题西林壁 宋·苏轼
横看成岭侧成峰，远近高低各不同。
不识庐山真面目，只缘身在此山中。

54、夏日绝句 宋·李清照
生当作人杰，死亦为鬼雄。
至今思项羽，不肯过江东。

55、示儿 宋·陆游
死去元知万事空，但悲不见九州同。
王师北定中原日，家祭无忘告乃翁。

56、秋夜将晓出篱门迎凉有感 宋·陆游
三万里河东入海，五千仞岳上摩天。
遗民泪尽胡尘里，南望王师又一年。

57、四时田园杂兴 宋·范成大
昼出耘田夜绩麻，村庄儿女各当家。
童孙未解供耕织，也傍桑阴学种瓜。

58、四时田园杂兴 宋·范成大
梅子金黄杏子肥，麦花雪白菜花稀。
日长篱落无人过，惟有蜻蜓蛱蝶飞。

59、小池 宋·杨万里
泉眼无声惜细流，树阴照水爱晴柔。
小荷才露尖尖角，早有蜻蜓立上头。

60、晓出净慈寺送林子方 宋·杨万里
毕竟西湖六月中，风光不与四时同。
接天莲叶无穷碧，映日荷花别样红。

61、春日 宋·朱熹
胜日寻芳泗水滨，无边光景一时新。
等闲识得东风面，万紫千红总是春。

62、题临安邸 宋·林升
山外青山楼外楼，西湖歌舞几时休？
暖风熏得游人醉，直把杭州作汴州。

63、游园不值 宋·叶绍翁
应怜屐齿印苍苔，小扣柴扉久不开。
春色满园关不住，一枝红杏出墙来。

64、乡村四月 宋·翁卷
绿遍山原白满川，子规声里雨如烟。
乡村四月闲人少，才了蚕桑又插田。

65、墨梅 元·王冕
我家洗砚池边树，朵朵花开淡墨痕。
不要人夸颜色好，只留清气满乾坤。

66、石灰吟 明·于谦
千锤万凿出深山，烈火焚烧若等闲，
粉身碎骨浑不怕，要留青白在人间。

67、竹石 清·郑燮
咬定青山不放松，立根原在破岩中。
千磨万击还坚劲，任尔东西南北风。

68、所见 清·袁枚
牧童骑黄牛，歌声振林樾。
意欲捕鸣蝉，忽然闭口立。

69、村居 清·高鼎
草长莺飞二月天，拂堤扬柳醉青烟。
儿童放学归来早，忙趁东风放纸鸢。

70、己亥杂诗 清·龚自珍
九州生气恃风雷，万马齐喑究可哀。
我劝天公重抖擞，不拘一格降人才。

71、垓下歌 秦汉·项籍~项羽
力拔山兮气盖世，时不利兮骓不逝。
骓不逝兮可奈何！虞兮虞兮奈若何！

72、大风歌 汉·刘邦
大风起兮云飞扬，威加海内兮归故乡，安得猛士兮守四方！

75、赠范晔 南北朝·陆凯
折花逢驿使，寄与陇头人。
江南无所有，聊寄一枝春。

76、赐萧瑀 唐·李世民
疾风知劲草，板荡识(zhì)诚臣。
勇者安识义，智者必怀仁。

77、渡汉江 唐·宋之问
岭外音书断，经冬复历春。
近乡情更怯，不敢问来人。

78、回乡偶书 唐·贺知章
少小离家老大回，乡音无改鬓毛衰。
儿童相见不相识，笑问客从何处来。

79、登幽州台歌 唐·陈子昂
前不见古人，后不见来者。
念天地之悠悠，独怆然而涕下。

80、望月怀远 唐·张九龄
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。

81、宿建德江 唐·孟浩然
移舟泊烟渚，日暮客愁新。
野旷天低树，江清月近人。

82、从军行 唐·王昌龄
青海长云暗雪山，孤城遥望玉门关。
黄沙百战穿金甲，不破楼兰终不还。

83、少年行  唐·令狐楚
弓背霞明剑照霜，秋风走马出咸阳。
未收天子河湟地，不拟回头望故乡。

84、竹里馆 唐·王维
独坐幽篁里，弹琴复长啸。
深林人不知，明月来相照。

85、相思 唐·王维
红豆生南国，春来发几枝？
愿君多采撷，此物最相思。
86、采莲曲 唐·刘方平
落日清江里，荆歌艳楚腰。
采莲从小惯，十五即乘潮。

87、独做敬亭山 唐·李白
众鸟高飞尽，孤云独去闲。
相看两不厌，只有敬亭山。

88、秋浦歌 唐·李白
白发三千尺，缘愁似个长。
不知明镜里，何处得秋霜。

89、劝学 唐·颜真卿
三更灯火五更鸡，正是男儿读书时。
黑发不知勤学早，白首方悔读书迟。

90、逢雪宿芙蓉山主人 唐·刘长卿
日暮苍山远，天寒白屋贫。
柴门闻犬吠，风雪夜归人。

91、江畔独步寻花 唐·杜甫
黄四娘家花满蹊，千朵万朵压枝低。
留连戏蝶时时舞，自在娇莺恰恰啼。

92、江南逢李龟年 唐·杜甫
岐王宅里寻常见，崔九堂前几度闻。
正是江南好风景，落花时节又逢君。

93、赠花卿 唐·杜甫
锦城丝管日纷纷，半入江风半入云。
此曲只应天上有，人间能得几回闻？

94、闻官军收河南河北 唐·杜甫
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。

95、绝句漫兴九首（其五） 唐·杜甫
肠断春江欲尽头，杖藜徐步立芳洲。
颠狂柳絮随风舞，轻薄桃花逐水流。

96、塞下曲 唐·卢纶
月黑雁飞高，单于夜遁逃。
欲将轻骑逐，大雪满弓刀。

97、江村即事 唐·司空曙
钓罢归来不系船，江村月落正堪眠。
纵然一夜风吹去，只在芦花浅水边。

98、观沧海 三国·魏·曹操
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。

99、次北固山下 唐·王湾
客路青山下，行舟绿水前。
潮平两岸阔，风正一帆悬。
海日生残夜，江春入旧年。
乡书何处达，归雁洛阳边。

100、钱塘湖春行 唐·白居易
孤山寺北贾亭西，水面初平云脚低。
几处早莺争暖树，谁家新燕啄春泥。
乱花渐欲迷人眼，浅草才能没马蹄。
最爱湖东行不足，绿杨阴里白沙堤。

101、西江月 南宋·辛弃疾
明月别枝惊鹊，清风半夜鸣蝉。
稻花香里说丰年，听取蛙声一片。
七八个星天外，两三点雨山前。
旧时茅店社林边，路转溪头忽见。

102、天净沙·秋思 元·马致远
枯藤老树昏鸦，小桥流水人家，古道西风瘦马。
夕阳西下，断肠人在天涯。

103、龟虽寿 三国·魏·曹操
神龟虽寿，猷有竟时。
腾蛇乘雾，终为土灰。
老骥伏枥，志在千里；
烈士暮年，壮心不已。
盈缩之期，不但在天；
养怡之福，可得永年。
幸甚至哉！歌以咏志。

104、过故人庄 唐·孟浩然
故人具鸡黍，邀我至田家。
绿树村边合，青山郭外斜。
开轩面场圃，把酒话桑麻。
待到重阳日，还来就菊花。

105、题破山寺后禅院 唐·常建
清晨入古寺，初日照高林。
竹径通幽处，禅房花木深。
山光悦鸟性，潭影空人心。
万籁此俱寂，但余钟磬声。

106、闻王昌龄左迁龙标遥有此寄 唐·李白
杨花落尽子规啼，闻道龙标过五溪。
我寄愁心与明月，随风直到夜郎西。

107、夜雨寄北 唐·李商隐
君问归期未有期，巴山夜雨涨秋池。
何当共剪西窗烛，却话巴山夜雨时？

108、泊秦淮 唐·杜牧
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。

109、浣溪沙 北宋·晏殊
一曲新词酒一杯，去年天气旧亭台，夕阳西下几时回？
无可奈何花落去，似曾相识燕归来，小园香径独徘徊。

110、秋思 唐·张籍
洛阳城里见秋风，欲作家书意万重。
复恐匆匆说不尽，行人临发又开封。

111、如梦令 宋·李清照
常记溪亭日暮，沉醉不知归路。
兴尽晚回舟，误入藕花深处。
争渡，争渡，惊起一滩鸥鹭。

112、观书有感 南宋·朱熹
半亩方塘一鉴开，天光云影共徘徊。
问渠那得清如许，为有源头活水来。

113、山中杂诗 南宋·吴均
山际见来烟，竹中窥落日。
鸟向檐上飞，云从窗里出。

114、过松源晨炊漆公店 宋·杨万里
莫言下岭便无难，赚得行人错喜欢。
正入万山圈子里，一山放出一山拦。

115、峨眉山月歌 唐·李白
峨嵋山月半轮秋，影入平羌江水流。
夜发清溪向三峡，思君不见下渝州。

116、春夜洛城闻笛 唐·李白
谁家玉笛暗飞声，散入东风满洛城。
此夜曲中闻折柳，何人不起故园情。

117、逢入京使 唐·岑参
故园东望路漫漫，双袖龙钟泪不乾。
马上相逢无纸笔，凭君传语报平安。

118、滁州西涧 唐·韦应物
独怜幽草涧边生，上有黄鹂深树鸣。
春潮带雨晚来急，野渡无人舟自横。

119、凉州词 唐·王翰
葡萄美酒夜光杯，欲饮琵琶马上催。
醉卧沙场君莫笑，古来征战几人回。

120、送灵澈上人 刘长卿
苍苍竹林寺，杳杳钟声晚。
荷笠带夕阳，青山独归远。

121、约客 南宋·赵师秀
黄梅时节家家雨，青草池塘处处蛙。
有约不来过夜半，闲敲棋子落灯花。

122、论诗 清·赵翼
李杜诗篇万古传，如今已觉不新鲜。
江山代有才人出，各领风骚数百年。

123、望岳 唐·杜甫
岱宗夫如何？齐鲁青未了。
造化钟神秀，阴阳割昏晓。
荡胸生曾云，决眦入归鸟。
会当凌绝顶，一览众山小。

124、春望 唐·杜甫
国破山河在，城春草木深。
感时花溅泪，恨别鸟惊心。
烽火连三月，家书抵万金。
白头搔更短，浑欲不胜簪。

125、石壕吏 唐·杜甫
暮投石壕村，有吏夜捉人。
老翁逾墙走，老妇出门看。
吏呼一何怒！妇啼一何苦！
听妇前致词，三男邺城戍。
一男附书至，二男新战死。
存者且偷生，死者长已矣！
室中更无人，惟有乳下孙。
有孙母未去，出入无完裙。
老妪力虽衰，请从吏夜归。
急应河阳役，犹得备晨炊。
夜久语声绝，如闻泣幽咽。
天明登前途，独与老翁别。

126、归园田居（其三） 东晋·陶渊明
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。

127、使至塞上 唐·王维
单车欲问边，属国过居延。
征蓬出汉塞，归雁入胡天。
大漠孤烟直，长河落日圆。
萧关逢候骑，都护在燕然。

128、长相思 清·纳兰性德
山一程，水一程，身向榆关那畔行，夜深千帐灯。
风一更，雪一更，聒碎乡心梦不成，故园无此声。

129、游山西村 南宋·陆游
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄仗无时夜扣门。

130、牧童 唐·吕岩
草铺横野六七里，笛弄晚风三四声。
归来饱饭黄昏后，不脱蓑衣卧月明。

131、舟过安仁 宋·杨万里
一叶渔船两小童，收篙停棹坐船中。
怪生无雨都张伞，不是遮头是使风。

132、早寒江上有怀 唐·孟浩然
木落雁南渡，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。

133、清平乐·村居 宋·辛弃疾
茅檐低小，溪上青青草。
醉里吴音相媚好，白发谁家翁媪？
大儿锄豆溪东，中儿正织鸡笼。
最喜小儿无赖，溪头卧剥莲蓬。

134、别云间 明·夏完淳
三年羁旅客，今日又南冠。
无限山河泪，谁言天地宽？
已知泉路近，欲别故乡难。
毅魄归来日，灵旗空际看。

135、送友人 唐·李白
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。

136、秋词 唐·刘禹锡
自古逢秋悲寂寥，我言秋日胜春朝。
晴空一鹤排云上，便引诗情到碧霄。

137、采薇 节选·诗经
昔我往矣，杨柳依依。
今我来思，雨雪霏霏。

138、水调歌头 明月几时有 宋·苏轼
明月几时有，把酒问青天。
不知天上宫阙，今夕是何年？
我欲乘风归去，又恐琼楼玉宇，高处不胜寒。
起舞弄清影，何似在人间！
转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。

139、十一月四日风雨大作 南宋·陆游
僵卧孤村不自哀，尚思为国戍轮台。
夜阑卧听风吹雨，铁马冰河入梦来。

140、酬乐天扬州初逢席上见赠 唐·刘禹锡
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。

141、天净沙秋 元·白朴
孤村落日残霞，轻烟老树寒鸦，一点飞鸿影下。
青山绿水，白草红叶黄花。

142、过零丁洋 南宋·文天祥
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死，留取丹心照汗青。

143、天竺寺八月十五日夜桂子 唐·皮日休
玉颗珊珊下月轮，殿前拾得露华新。
至今不会天中事，应是嫦娥掷与人。

144、鸟鸣涧 唐·王维
人闲桂花落，夜静春山空。
月出惊山鸟，时鸣春涧中。

145、送杜少府之任蜀州 唐·王勃
城阙辅三秦，风烟望五津。
与君离别意，同是宦游人。
海内存知己，天涯若比邻。
无为在歧路，儿女共沾巾。

146、登幽州台歌 唐·陈子昂
前不见古人，后不见来者。
念天地之悠悠，独怆然而涕下。

147、赤壁 唐·杜牧
折戟沉沙铁未销，自将磨洗认前朝。
东风不与周郎便，铜雀春深锁二乔。

148、早春呈水部张十八员外 唐·韩愈
天街小雨润如酥，草色遥看近却无。
最是一年春好处，绝胜烟柳满皇都。

149、无题 唐·李商隐
相见时难别也难，东风无力百花残。
春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。
蓬莱此去无多路，青鸟殷勤为探看。

150、登飞来峰 北宋·王安石
飞来峰上千寻塔，闻说鸡鸣见日升。
不畏浮云遮望眼，只缘身在最高层。
